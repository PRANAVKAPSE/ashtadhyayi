---
index: 1.4.101
sutra: तिङस्त्रीणि त्रीणि प्रथममध्यमोत्तमाः
vritti: mahabhashyam

---
 तिङस्त्रीणित्रीणि प्रथममध्यमोत्तमाः प्रथममध्यमोत्तमसञ्ज्ञायामात्मनेपदग्रहणं समसङ्ख्यार्थम् ।। 1 ।। प्रथममध्यमोत्तमसञ्ज्ञायामात्मनेपदग्रहणं कर्तव्यम् । आत्मनेपदानां च प्रथममध्यमोत्तमसञ्ज्ञा भवन्तीति वक्तव्यम् । किं प्रयोजनम् ? समसङ्ख्यार्थम् । सङ्ख्यातानुदेशो यथा स्यात् । अक्रियमाणे ह्यात्मनेपदग्रहणे तिस्रः सञ्ज्ञाः, षट् सञ्ज्ञिनः, वैषम्यात्सङ्ख्यातानुदेशो न स्यात्।। क्रियमाणेऽपि चात्मनेपदग्रहणे -- आनुपूर्व्यवचनं च ।। 2 ।। आनुपूर्व्यवचनं च कर्तव्यम् । अक्रियमाणे हि कस्यचिदेव त्रिकस्य-प्रथमसञ्ज्ञा स्यात्, कस्यचिदेव मध्यमसञ्ज्ञा, कस्यचिदेवोत्तमसञ्ज्ञा । न वैकशेषर्निर्देशात् ।। 3 ।। यत्तावदुच्यते-आत्मनेपदग्रहणं कर्तव्यं समसङ्ख्यार्थमिति, तन्न कर्तव्यम् । सञ्ज्ञा अपि षडेव निर्दिश्यन्ते । कथम् ? एकशेषनिर्देशात् । एकशेषनिर्देशोऽयम् ।। अथैतस्मिन्नेकशेषनिर्देशे सति किमयं कृतैकशेषाणां द्वन्द्वः-प्रथमश्च प्रथमश्च प्रथमौ। मध्यमश्च मध्यमश्च मध्यमौ, उत्तमश्चोत्तमश्चोत्तमौ । प्रथमौ च मध्यमौ चोत्तमौ च प्रथममध्यमोत्तमा इति । आहोस्वित्कृतद्वन्द्वानामेकशेषः प्रथमश्च मध्यमश्चोत्तमश्च प्रथममध्यमोत्तमाः, प्रथममध्यमोत्तमाश्च प्रथममध्यमोत्तमाश्च -- प्रथममध्यमोत्तमा इति। किं चातः ? यदि कृतैकशेषाणां द्वन्द्वः, प्रथममध्यमयोः प्रथमसञ्ज्ञा प्राप्नोति। उत्तमप्रथमयोर्मध्यमसञ्ज्ञा प्राप्नोति। मध्यमोत्तमयोरुत्तमसञ्ज्ञा प्राप्नोति । अथ कृतद्वन्द्वानामेकशेषः न दोषो भवति । यथा न दोषस्तथास्तु । किं पुनरत्र न्याय्यम् ? उभयमित्याह । उभयं हि दृश्यते । तद्यथा, -- बहु शक्तिकिटकम्, बहूनि शक्तिकिटकानि । बहुस्थालीपिठरम्, बहूनि स्थालीपिठराणि । यदुप्युच्यते -- क्रियमाणेऽप्यात्मनेपदग्रहणे आनुपूर्व्यवचनं कर्तव्यमिति । न कर्तव्यम् । लोकत एतत्सिद्धम् । तद्यथा, -- लोके विहव्यस्य द्वाभ्यां द्वाभ्यामग्निरुपस्थेय इति। न चोच्यते-आनुपूर्व्येणेति, आनुपूर्व्येण चोपस्थीयत इति ।। 101 ।। 