---
index: 2.3.22
index_padded: 2.3.022
sutra: संज्ञोऽन्यतरस्यां कर्मणि
vritti: mahabhashyam

---
 सञ्ज्ञोन्यतरस्यां कर्मणि 480 (310 तृतीयासूत्रम् ।। 2.3.2 आ.5) (विप्रतिषेधाधिकरणम्) (1497 वार्तिकम् ।। 1 ।।) - सञ्ज्ञः कृत्प्रयोगे षष्ठी विप्रतिषेधेन- (भाष्यम्) सञ्ज्ञोन्यतरस्यां कर्मणि इत्येतस्मात्कृद्योगे षष्ठी भवति विप्रतिषेधेन। सञ्ज्ञोन्यतरस्याम् इत्यस्यावकाशः--मातरं सञ्जानीते मात्रा सञ्जानीते। कृत्प्रयोगे षष्ठ्या अवकाशः--इध्मप्रव्रश्चनः पलाशशातनः। इहोभयं प्राप्नोति--मातुः सञ्ज्ञाता पितुः सञ्ज्ञाता इति। षष्ठी भवति विप्रतिषेधेन।। (1498 वार्तिकम् ।। 2 ।।) - उपपदविभक्तेश्चोपपदविभक्तिः - (भाष्यम्) उपपदविभक्तेश्चोपपदविभक्तिर्भवति विप्रतिषेधेन। अन्यारादितरर्तेदिक्शब्दाञ्ञ्चूत्तरपदाजाहियुक्ते इत्यस्यावकाशः--अन्यो देवदत्तात्। स्वामीश्वराधिपतिदायादसाक्षिप्रतिभूप्रसूतैश्च इत्यस्यावकाशः--गोषु स्वामी गवां स्वामी। इहोभयं प्राप्नोति--अन्यो गोषु स्वामी अन्यो गवां स्वामी। स्वामीश्वराधिपतिदायादसाक्षिप्रतिभूप्रसूतैश्च इत्येतद्भवति विप्रतिषेधेन।। (बाधकभाष्यम्) नैष युक्तो विप्रतिषेधः। नह्यत्र गावोऽन्ययुक्ताः।। कस्तर्हि?। स्वामी।। (वार्तिकोदाहरणान्तरभाष्यम्) एवं तर्हि तुल्यार्थैरतुलोपमाभ्यां तृतीयान्यतरस्याम् इत्यस्यावकाशः--तुल्यो देवदत्तस्य। तुल्योदेवदत्तेन। स्वामीश्वराधिपतिदायादसाक्षिप्रतिभूप्रसूतैश्च इत्यस्यावकाशः--स एव। इहोभयं प्राप्नोति--तुल्यो गोभिः स्वामी तुल्यो गवां स्वामी। तुल्यार्थैरतुलोपमाभ्यां तृतीयान्यतरस्याम् इत्येतद्भवति विप्रतिषेधेन।। सञ्ज्ञोन्य ।। 22 ।। 