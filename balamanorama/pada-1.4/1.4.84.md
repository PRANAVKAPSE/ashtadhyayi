---
index: 1.4.84
index_padded: 1.4.084
sutra: अनुर्लक्षणे
vritti: balamanorama

---
<<अनुर्लक्षणे>> - अनुर्लक्षणे । लक्षणे द्योत्ये इति । लक्ष्यलक्षणभावसम्बन्धे द्योत्ये इत्यर्थः । उक्तसञ्ज्ञ इति । कर्मप्रवचनीसञ्ज्ञ इत्यर्थः । लक्ष्यते ज्ञायतेऽनेनेति लक्षणम्, तच्च हेतुभूतं विवक्षितम्, नतु वृक्षं प्रति विद्योतते विद्युदितिवच्चिह्नमात्रम्, तथा सतिलक्षणेत्थ॑मित्येव सिद्धेरिति वक्ष्यते । गत्युपसर्गसञ्ज्ञापवाद इति । अनेन क्रियायोगे एव कर्मप्रवचनीयसञ्ज्ञेति सूचितम् । "कर्मप्रवचनीयाः" इति महासञ्ज्ञाकरणसामथ्र्यादन्वर्थत्वम् । कर्मेति क्रियोच्यते, तां प्रोक्तवन्तः कर्मप्रवचनीयाः, भूते कर्तरि बाहुलकादनीयप्र्रत्ययः, ततश्च क्रियामेव न द्योतयन्ति किन्तु क्रियानिरूपितसम्बन्धविशेषं द्योतयन्ति । एवं च अनुप्रत्यादिषु क्रियानिरूपितसम्बन्धस्य द्योत्यत्वेन अन्वयात्तत्र गत्युपसर्गसञ्ज्ञयोः प्राप्तिर्बोध्या ।