---
index: 1.4.32
index_padded: 1.4.032
sutra: कर्मणा यमभिप्रैति स सम्प्रदानम्
vritti: balamanorama

---
<<कर्मणा यमभिप्रैति स सम्प्रदानम्>> - अथ चतुर्थी । कर्मणा यमभि । कर्मसञ्ज्केन गवादिद्रव्येण यमभिप्रैति शेषित्वेनऽध्यवस्यति स सम्प्रदानमित्यर्थः । शेषित्वं-भोक्तृत्वम् । सम्प्रदीयते यस्मै तत्सम्प्रदानमित्यन्वर्थसञ्ज्ञैषा । ततश्च कस्याः क्रियायाः कर्मणेत्याकाङ्क्षायां दानस्येति गम्यते । तदाह — दानस्येत्यादिना । देयद्रव्योद्देश्यं सम्प्रदानमिति फलितम् । दानस्येति किम्  पयो नयति देवदत्तस्य । अत्र देवदत्तस्य पयोनयनोद्देश्यत्वेऽपि न सम्प्रदानत्वं, पयसो दानकर्मत्वाऽभावात् । 