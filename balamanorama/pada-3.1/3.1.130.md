---
index: 3.1.130
sutra: क्रतौ कुण्डपाय्यसंचाय्यौ
vritti: balamanorama

---
<<क्रतौ कुण्डपाय्यसञ्चाय्यौ>> - क्रतौ कुण्डपाय्य । ऋतुविशेषे गम्ये एतौ निपात्येते । कुण्डेनेति । अत्सरुकैश्चमसैरित्यर्थः । सामान्येनैकवचनम् ।यदत्सरुकैश्चमसैर्भक्षयन्ति तदेषां कुण्ड॑मिति श्रुतिः । कुण्डपाय्य इति । सत्रविशेषात्मकः ऋतुः । कुण्डेनेति तृतीयान्ते उपपदे अधिकरणे ण्यत् । आतो युक् । सञ्चाय्य इति । सम्पूर्वाच्चिञः कर्मणि ण्यत्, आयादेशश्च निपात्यते इति भावः । सञ्चाय्यो नाम ऋतुविशेषः क्वचिच्छाखायामन्वेषणीयः । 