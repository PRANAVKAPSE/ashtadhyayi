---
index: 3.1.112
sutra: भृञोऽसंज्ञायाम्
vritti: siddhantakaumudi
vrittiindex: 2861

---
भृत्याः कर्मकराः । भर्तव्या इत्यर्थः । क्रियाशब्दोऽयं न तु सञ्ज्ञा ॥ । _समश्च बहुलम्_ (वार्तिकम्) ॥ सम्भृत्याः । सम्भार्याः । असञ्ज्ञायामेव विकल्पार्थमिदं वार्तिकम् । असञ्ज्ञायां किम् । भार्या नाम क्षत्रियाः । अथ कथं भार्या वधूरिति । इह हि सञ्ज्ञायां समज-(सि.कौ. 3276) इति क्यपा भाव्यम् । सञ्ज्ञापर्युदासस्तु पुंसि चरितार्थः । सत्यं । बिभर्तेर्भॄ इति दीर्घान्तात् क्रयादेर्वा ण्यत् । क्यप् तु भरतेरेव । तदनुबन्धकग्रहणे नातदनुबन्धकस्य इति परिभाषया ॥